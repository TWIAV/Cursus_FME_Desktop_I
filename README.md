---
coverY: 0
---

# Kennismaking met FME Desktop

## Introductie

Deze cursus biedt een eerste kennismaking met **FME Desktop** van [Safe Software](https://www.safe.com/).

[FME](https://www.safe.com/fme/) - de afkorting staat voor **Feature Manipulation Engine** - is een platform voor het integreren van gegevens uit verschillende databronnen. Het platform biedt uitgebreide ondersteuning voor geografische gegevens, zodat data in hun ruimtelijke context geanalyseerd kunnen worden.

### FME Workbench en FME Data Inspector

Met de oefeningen in deze handleiding wordt kennisgemaakt met twee onderdelen van **FME Desktop**, namelijk:

* **FME Workbench** - dit is de '_werkbank_' waarop de datastromen worden ingericht.
* **FME Data Inspector** - dit is een viewer waarmee gegevens kunnen worden bekeken en gecontroleerd, op elk punt in de datastroom.

### Inlezen, aanpassen, wegschrijven

Een datastroom in FME volgt het patroon van een ETL-proces, waarbij ETL staat voor **E**xtract, **T**ransform, **L**oad: _inlezen_, _aanpassen_, _wegschrijven_.

1. **Inlezen:** met FME kunnen gegevens uit vele verschillende bronnen worden ingelezen, zowel uit bestanden, zoals Excel spreadsheets, Shapefiles of AutoCAD-tekeningen, als uit databases en vanaf web services. Op deze wijze kunnen gegevens uit verschillende bronnen met elkaar gecombineerd worden.
2. **Aanpassen:** het aanpassen van gegevens gebeurt in FME Workbench met zogeheten **Transformers**. In deze fase van het proces kan de structuur en de inhoud van gegevens worden aangepast (_data transformation_), hun geldigheid gecontroleerd worden (_data validation_) of kunnen gegevens omgezet worden naar een ander formaat (_data conversion_) of gecombineerd worden met data uit andere bronnen (_data integration_). Een datastroom wordt ingericht door verschillende **transformers** in een logische volgorde met elkaar te combineren.
3. **Wegschrijven:** omdat FME zoveel verschillende dataformaten ondersteunt, kan het resultaat van de datastroom eenvoudig weggeschreven worden naar het gewenste formaat, in een spreadsheet, een GIS-bestand, een database of naar een web service.

### Open Data

In de cursus wordt gebruik gemaakt van openbaar beschikbare gegevens (Open Data) uit Nederland. Aan de hand van praktische oefeningen worden deze gegevens ingelezen, aangepast en weggeschreven. Op deze wijze komen de verschillende mogelijkheden van FME Workbench en FME Data Inspector aan bod.

**Laten we aan de slag gaan!**
